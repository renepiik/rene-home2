---

title: Helsingis, 2
slug: helsingis-2
author:
date: '2022-03-31'
categories:
  - Varia
draft: true

---

## Nad ei saa ju tulevikku igatseda, seega nad igatsevad minevikku

Mida inimesed siis igatsevad?
Kas teisi inimesi?
Kas kohti?
Kas ainult emotsioone?
Sest kui ma tunnen igatsust, siis see on seotud mingi konkreetse kohaga, ja selles igatsevas mälestuses mängivad rolli mingid inimesed, ja ma tunnen sellel hetkel midagi olulist.
Midagi, mis mulle meelde jääb.

Samas see sõna ise viitab ajale.
Et me igatseme taga mingit aega.
Lapsepõlve, tudengipõlve igatsus.
Ma mäletan, et kui olin põhikoolis, igatsesin lasteaeda.
Ja kui olin gümnaasiumis, siis igatsesin põhikooli (kuigi gümnaasium oli hea aeg ja väga palju ma ei igatsenud, aga kui seda tegin, siis vist ikka põhikooli aega).
Nüüd ülikoolis olles igatsen (kui üldse, siis) gümnaasiumis veedetud aegu.
Mitte, et ma tingimata tahaksin sinna tagasi minna, aga igatsus on siiski.
Nostalgia?
Tunne, et ma enam ei saa *seda* enam kunagi tagasi, mis mul siis oli.

Aga mida või keda ma tegelikult igatsen?
Kas ma saan seda üldse küsida?
Kas keegi saab igatseda mingit inimest või kohta, ainult seda konkreetset kohta või inimest?

~

Kui sa armud kellessegi, hakkad sa teda kohe jälle igatsema.
Te saate kokku, sest te igatsete, ja kardate lahkuda, sest see, et teine taas sind sel viisil igatsema hakkab, pole kindel.
Ja sa saad temaga uuesti kokku, ja siis igatsed jälle.
Kuni see armastus otsa saab.
Siis igatsed ainult sina ja sa ei saa seda hetke enam kunagi tagasi.
Ja siis sa tunned lihtsalt kurbust.

Sa üritad seda tunnet kangekaelselt ikka kuidagi tagasi saada, sa kuulad albumeid, mida tema sulle tutvustas, või käid neis kohis, kus te ikka käisite.
Äkki sa helistad talle öösel peolt, nagu sa ikka helistasid, sest see on mugav ja sa pole ennast ammu tundnud nagu kodus.
Äkki sa ei helista; sa tahad teda unustada, sest sa ei taha enam igatseda.

Sest igatsus ei ole hea tunne.
See on katkematu meenutus sellest, et sul oli midagi head, mida enam pole.
Ja sa ei saa igatsedes uuesti igatsema hakata; su eelmine igatsus varjutab selle, mida sa teed ja koged, mida sa tunned.
Nii sa üritad unustada.
Et sa saaks midagi muud igatseda.

## Ma olen lõpuks hakanud 

rohkem lugema.
Ei taha enne õhtut hõisata, aga mulle on hakanud meeldima ühistranspordis raamatu lugemine, ja olen ainult bussis / trammis lugedes jõudnud "Kõndimise filosoofiaga" juba poole peale.
Lisaks sain esimest korda üle kolme (nelja?) aasta ka kohustuslikku kirjandust - pidime antropoloogia aines valima endale ühe neljast raamatust ja selle kohta aprilli teiseks pooleks arvustuse kirjutama.
Eks näeb, kuidas mul sellega läheb.
Ma pole kunagi eriti kiire lugeja olnud ja nüüd pean 470 lk raamatut vähem kui kuu ajaga läbi lugema.

Viimane edasiminek sel lugemise teemal on, et sain "Pariisi" lõpuks läbi, pärast kaht aastat vantsimist.
Miskipärast meeldis mulle selle raamatu teine pool palju rohkem kui esimene.
Võib olla, et see on Soome kolimise pärast, et suhestusin Õnnepalu kirjeldatuga rohkem, ja eks see kindlasti mängib rolli, aga ma veel ei jaksa seda uuesti algusest peale lugema hakata.
Mõtlesin samas, et peaks selle sarja järgmise raamatu ostma, aga see jääb tõenäoliselt hiljemaks.
Ostsin Akateeminenist lisaks "Americanah"-le ka Feynmani "Surely You're Joking"-u ja tahaksin seda lugeda pärast kui Americanah läbi saab.

## Jäin haigeks

umbes poolteist nädalat tagasi ja olin mõneks päevaks päris katki.
Mõte ei liikunud üldse, nina oli kinni ja pea paks ning valutas, välja ei saanud minna, toit sai otsa ja sada muret veel.
Kui hullem oli möödas, tuli mulle aga meelde, et see oli, on ju tavaline.
Et iga kevad ja sügis, kord paar vahepeal ka, oli nohu ja köha ja peavalu ja nina kinni. 
Kord aasta või kahe jooksul on ka raskem haigus, kus tuleb röga ja pead antibiootikume võtma ja jääd terveks nädalaks koju.

Aga see üle mitme aasta "kerge" külmetus tuli mulle veidi ootamatult, kuigi enne koroonat oli see täiesti tavaline.
Tähendab, midagi on koroonaennetusmeetmed aidanud ka.
